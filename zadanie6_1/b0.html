<section id="jagiellonowie">
	<h3>Następstwa po Piastach</h3>
		<p>Śmierć ostatniego króla z dynastii Piastów, Kazimierza III Wielkiego w 1370 r. bez pozostawienia męskiego potomka, skutkowała - zgodne z umowami zawartymi za życia monarchy - wstąpieniem na tron Polski siostrzeńca zmarłego króla – potężnego władcy Węgier, Ludwika I Węgierskiego. Nie rozwiązało to problemu sukcesji po Piastach, gdyż król Ludwik był chorowity i nie miał męskich dziedziców. Magnaci małopolscy zdecydowali się unieważnić testament Kazimierza III, promujący jego wnuka Kaźka Słupskiego i podjąć z królem negocjacje dotyczące następstwa tronu[2].</p>

		<p>Ich efektem był, zawarty w 1374 r. pomiędzy królem Ludwikiem I a szlachtą, Pakt generalny koszycki, w którym szlachta Królestwa Polskiego zgodziła się uznać córkę Ludwika I za następcę tronu w zamian za zagwarantowanie integralności terytorialnej Królestwa, nadanie przywilejów ograniczających władzę króla i podatki oraz uzależniających nakładanie obowiązków podatkowych i udział w wyprawach wojennych od zgody szlachty[3]. Otwarło to dalszy etap negocjacji pomiędzy przedstawicielami szlachty poszczególnych ziem Polski a królem, magnatami i ościennymi mocarstwami, dotyczący wyboru męża dla przyszłej królowej[4]. Nie zostały one zakończone do dnia śmierci króla Ludwika I w 1382 r. Kryzysy sukcesyjny na Węgrzech i przyjazd do Krakowa młodszej córki Ludwika I, Jadwigi Andegawenki jesienią 1384 r. umożliwił małopolskim magnatom postawienie warunków ewentualnym kandydatom na jej męża i przyszłego władcę Polski[5].</p>

		<p>Ostatecznie wbrew zdaniu szlachty wielkopolskiej dokonano wyboru współpanującego od 1377 r. na pogrążonej w kryzysie Litwie dwudziestoparoletniego księcia Jagiełły (Jogaily), młodszego syna wielkiego księcia Olgierda (Algirdasa) i kuzyna księcia Witolda (Vytautasa). W umowie zawartej 14 sierpnia 1385 r. w Krewie Jagiełło zobowiązał się przybyć do Polski, przyjąć chrzest w obrządku katolickim i przyłączyć swoje litewskie władztwo do Korony Królestwa Polskiego[6].</p>
</section>